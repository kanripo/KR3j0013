# -*- mode: mandoku-view; -*-
#+TITLE: 劉子
#+DATE: 2015-08-24 23:19:34.777369
#+PROPERTY: ID KR3j0013
#+PROPERTY: BASEEDITION WYG    
#+PROPERTY: JUAN 提要
<pb:KR3j0013_WYG_000-1a>¶
欽定四庫全書　　　　　子部十¶
　劉子　　　　　　　　　雜家類一(雜學之屬/)¶
　　提要¶
　　　　(臣/)等謹案劉子十卷隋志不著録唐志作梁¶
　　　　劉勰撰陳振孫書録解題晁公武讀書志俱¶
　　　　據唐播州録事參軍袁孝政序作北齊劉晝¶
　　　　撰宋史藝文志亦作劉晝自明以來刋本¶
　　　　不載孝政註亦不載其序惟陳氏載其序畧¶
<pb:KR3j0013_WYG_000-1b>¶
　　　　曰晝傷已不遇天下陵遲播遷江表故作此¶
　　　　書時人莫知謂為劉勰劉歆劉孝標作云云¶
　　　　不知所據何書故陳氏以為終不知晝為何¶
　　　　代人按梁通事舍人劉勰史惟稱其撰文心¶
　　　　雕龍五十篇不云更有别書且文心雕龍樂¶
　　　　府篇稱塗山歌於候人始為南音有娀謡乎¶
　　　　飛燕始為北聲夏甲歎於東陽東音以發殷¶
　　　　整思于西河西音以興此書辨樂篇稱夏甲¶
<pb:KR3j0013_WYG_000-2a>¶
　　　　作破斧之歌始為東音與勰説合其稱殷辛¶
　　　　作靡靡之樂始為北音則與勰説逈異必不¶
　　　　出于一人又史稱勰長於佛理嘗定東林寺¶
　　　　經蔵後出家改名慧地此書末篇乃歸心道¶
　　　　教與勰志趣逈殊白雲霽道蔵目録亦收之¶
　　　　太元部無字號中其非奉佛者明甚近本仍¶
　　　　刋劉勰殊為失考至劉孝標之説南史梁書¶
　　　　俱無明文未足為據劉歆之説則激通篇稱¶
<pb:KR3j0013_WYG_000-2b>¶
　　　　班超憤而習武卒建西域之績其説可不攻¶
　　　　而破矣惟北齊劉晝字孔昭渤海阜城人名¶
　　　　見北史儒林傳然未嘗播遷江表與孝政之¶
　　　　序不符傳稱晝孤貧愛學恣意披覽晝夜不¶
　　　　息舉秀才不第乃恨不學屬文方復綴緝詞¶
　　　　藻言甚古拙與此書之縟麗輕蒨亦不合又¶
　　　　稱求秀才十年不得乃發憤撰髙才不遇傳¶
　　　　孝昭時出詣晉陽上書言亦切直而多非世¶
<pb:KR3j0013_WYG_000-3a>¶
　　　　要終不見收乃編録所上之書為帝道河清¶
　　　　中又著金箱璧言以指機政之不良亦不云¶
　　　　有此書豈孝政所指又别一劉晝歟觀其書¶
　　　　末九流一篇所指得失皆與隋書經籍志子¶
　　　　部所論相同使隋志襲用其説不應反不録¶
　　　　其書使其剽襲隋志則貞觀以後人作矣或¶
　　　　袁孝政採掇諸子之言自為此書而自注之¶
　　　　又恍惚其著書之人使後世莫究詰亦未可¶
<pb:KR3j0013_WYG_000-3b>¶
　　　　知也然劉勰之名今既確知其非自當刋正¶
　　　　劉晝之名則介在疑似之間難以確斷姑仍¶
　　　　晁氏陳氏二家之目題晝之名而附著牴牾¶
　　　　如右乾隆四十六年十月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　總　校　官　(臣/)　陸　費　墀¶
